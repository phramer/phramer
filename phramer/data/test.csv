url,title,text,pub_time
https://wz.lviv.ua/news/363925-v-ukraini-stvoriuiut-morsku-administratsiiu-dlia-rozvytku-portiv-i-moreplavstva,В Україні створюють Морську адміністрацію для розвитку портів і мореплавства,"Уряд ухвалив рішення про створення центрального органу влади, що відповідатиме за розвиток українського торгового мореплавства. Про це повідомив у Facebook міністр інфраструктури Володимир Омелян. ""Випущено постанову Кабміну про створення Морської адміністрації з 1 серпня 2018 року. Морська галузь нарешті отримає центральний орган виконавчої влади, як це мають авіація, дорожники і будуть мати залізничники. Морська адміністрація функціонує в абсолютній більшості морських держав світу. Важливо, що відтепер Україна в клубі морських держав на відповідному офіційному рівні"", - написав Омелян. Морська адміністрація опікуватиметься роботою 13 морських портів, безпекою судноплавства та міжнародною співпрацею у морських питаннях. Діяльність Морської адміністрації контролюватиме Мінінфраструктури. Вже призначено тимчасово виконуючого обов'язки керівника нового органу - ним став заступник голови Державної служби України з безпеки на транспорті Дмитро Петренко. Міністр також додав, що вже затверджено фінансові плани портів ""Одеса"" та ""Южний"".",1516211988
https://wz.lviv.ua/news/363926-henprokuratura-povernula-derzhavi-zemliu-na-63-mln-hryven,Генпрокуратура повернула державі землю на 63 млн гривень,"З початку 2018 рік ГПУ повернула на державний облік майже 3 тисячі га земель на суму 63 млн гривень Про це заявив речник ГПУ Андрій Лисенко, передає УНІАН. За перші 2 тижні 2018 року Генеральна прокуратура повернула у державну власність або зупинила незаконне використання 2,85 га земель. Їхня загальна вартість складає більше 63 млн гривень. ""Наведені цифри вже підкріплені конкретними рішеннями судів, де прокуратура відстоювала інтереси держави"", - зазначив Лисенко. Він також додав, що з початку року суди різних інстанцій на прохання Генеральної прокуратури повернули майна та коштів на суму понад 55 млн гривень, а також виявили понад два десятки фактів отримання неправомірної вигоди. Серед правопорушників - керівники районних державних адміністрацій, представники сільрад, депутати місцевих рад, працівники Національної поліції і Державної фіскальної служби, митниці, керівники військових комісаріатів та вищих навчальних закладів.",1516213146
https://wz.lviv.ua/news/363927-dochka-nozdrovskoi-rozpovila-pro-pohrozy,Дочка Ноздровської розповіла про погрози,"Дочка правозахисниці Ірини Ноздровської, яку знайшли вбитою під Києвом 1 січня, Анастасія заявила, що їй погрожують. Про це вона розповіла кореспонденту ""Обозревателя"" на засіданні суду з розгляду апеляції на запобіжний захід у вигляді утримання під вартою підозрюваного Юрія Россошанського. ""Я намагаюся не виходити на вулицю, або на машині виїжджаю, або вдома сиджу. Мені страшно, звучать погрози у соціальних мережах: ""Ти, собако, рот закрий"", ""Хочеш до мами?"" Ми подали заяву до поліції"", - зазначила Настя. Крім того, дівчина повідомила, що біля неї постійна охорона. Дочка Ноздровської уточнила, що у вбивстві матері підозрює також інших людей, крім Россошанського, але імена поки не може назвати, адже триває слідство. Відзначимо, суд прийняв рішення перенести засідання на 16:30 18 січня через відсутність відеозв'язку із СІЗО, де повинен був знаходитися Россошанський. Коли представник суду під час засідання зв'язався з адміністрацією СІЗО, там відповіли, що підозрюваного немає, і з ним проводяться слідчі дії. Він зараз знаходиться в ізоляторі тимчасового утримання. Як виявилося, суд про це не поінформували. Джерело: Обозреватель",1516213868
https://wz.lviv.ua/news/363928-na-zakarpatti-bilia-richky-znaishly-tilo-divchyny,На Закарпатті біля річки знайшли тіло дівчини,"У селищі Дубове Закарпатської області сталася страшна трагедія: на березі річки Тересва перехожий виявив замерзле тіло. Поліцейські, які прибули на місце події, встановили, що дівчину вбили. Про це 15 січня повідомила прес-служба ГУ Нацполіції Закарпаття. ""Обозреватель"" з'ясував ім'я жертви злочину та подробиці НП. Напередодні вбивства дівчина була на дискотеці. Близько опівночі Наталя пішла додому, а вранці її тіло було виявлено на березі - недалеко від селищної пекарні. За даними джерела ""Обозревателя"", причиною смерті дівчини стала механічна асфіксія ""шляхом удушення й утоплення"". На шиї загиблої виявлено синці. Місцеві жителі приголомшені тим, що трапилося. ""Хто таке міг зробити? Це не люди, а якісь звірі!"" - написала в соцмережі мешканка Дубового Іванна Маркусь. ""Усе дитинство дружила з Наташею та її сім'єю. Мої співчуття близьким. Нехай земля буде пухом, а тих покидьків нехай життя закине в Північну Корею!"" - додала Ірина Стешенко. Наталя не була заміжньою та не мала дітей. Є старша сестра й молодший брат. ""Наташа була весела та компанійська, у неї було багато подружок. Після закінчення школи вона їздила на заробітки до Чехії. Батьки Наталі - місцеві підприємці"", - розповіла нашим журналістам одна з мешканок Дубового. Похорони дівчини відбулися вдень, 17 січня. У ГУ Нацполіції Закарпаття ""Обозревателю"" повідомили, що на сьогодні правоохоронці поки не затримали підозрюваного у вбивстві. Пошуки злочинця тривають.",1516214973
https://wz.lviv.ua/news/363929-nabu-vykrylo-skhemu-rozkradannia-hazu,НАБУ викрило схему розкрадання газу,"Детективи Національного антикорупційного бюро затримали у Львові чотирьох посадових осіб за підозрою в заволодінні понад 300 млн куб. м природного газу НАК ""Нафтогаз України"" на суму понад 1,4 млрд грн. Про це йдеться на сайті НАБУ. Зокрема, були затримані службовці ТОВ ""Енергія-Новий Розділ"", ТОВ ""Енергія-Новояворівськ"" та ТОВ ""Енергія"". ""Підприємства-власники Новояворівської та Новороздільської ТЕЦ (Львівська обл.) протягом 2013-2015 років уклали ряд угод про закупівлю в НАК ""Нафтогаз України"" природного газу для виробництва теплової енергії населенню. З метою здешевлення тепла для цієї категорії споживачів НАК постачав комерційним ТЕЦ газ за цінами, суттєво нижчими від ринкових"", - йдеться в повідомленні. Однак, як встановило НАБУ, більше 300 млн куб. м ""пільгового"" газу ТЕЦ отримали незаконно, не плануючи використовувати його для потреб населення. Зате паливо вони використовували для виробництва електрики, яу далі реалізувало ДП ""Енергоринок"" - її поставляли за ринковою ціною. Унаслідок схеми, прибутковість виробництва електрики цими ТЕЦ перевищила 60% (проти 3-5% закладених у тариф). У результаті, ТЕЦ отримали надприбутки, зіставні з розміром збитку, заподіяного НАК ""Нафтогаз України"". Посадові особи були затримані під час проведення обшуків у офісних та житлових приміщеннях зазначених комерційних підприємств. Їм повідомлено про підозру у вчиненні злочину, кваліфікованого за ч.5 ст.191, ч.3 ст.28, ч.2 ст.366, ч.3 ст.209 Кримінального кодексу України. Зараз вирішується питання про обрання підозрюваним запобіжного заходу. Джерело: Обозреватель",1516215625
https://wz.lviv.ua/news/363935-nachalnykovi-daishnyku-mashynu-obmazaly-lainom,Начальникові-даішнику машину обмазали лайном,"У Луцьку незвично помстилися водію, який любить не за правилами паркувати автомобілі. В одному з дворів на вулиці Шухевича позашляховик «Шевроле Блейзер» обмазали… лайном. Щедро намастили «шоколаду» на лобове скло водія-хама та загорнули у папір з фекаліями ручку дверцят з боку водія (на фото). Фото у «Фейсбук» у групі «АвтоАндони Луцька» виклав Олександр Сорока. Пізніше з’ясувалося, що автомобіль належить колишньому заступнику начальника ДАІ Волинської області. м. Луцьк.",1516210752
https://wz.lviv.ua/news/363943-istoriia-z-morskymy-sudnamy-politychna-hra-pravliachoi-u-polshchi-partii-zi-svoimy-vybortsiamy,«Історія з морськими суднами – політична гра правлячої у Польщі партії зі своїми виборцями...»,"«Польське морське пароплавство» ностальгує за «колишніми польськими містами на східних прикордонних землях». Польща планує назвати нові морські судна на честь міст, які розташовані «на колишніх польських територіях». Перший корабель, який поляки отримають з Китаю, назвуть «Львів». Також з’являться судна «Тернопіль» і «Вільнюс». Таку новину повідомило Radio Szcecin. «Для жителів Щеціна (найбільший міський порт у Польщі) – це ностальгічні назви. Тому хочемо, щоб кораблі мали імена колишніх польських міст на східних прикордонних землях», – пояснив менеджер держкомпанії «Польське морське пароплавство» Павло Бжезицький. На думку Бжезицького, нові назви пароплавів не стануть суперечливими у політичному плані. У польському арсеналі, до прикладу, є корабель «Львівські орлята» (таку назву судно отримало п’ять років тому). А у німецькому флоті є криголам «Штетин» (за назвою колишнього німецького, нині польського міста Щеціна). В Україні таку ідею сприйняли негативно. Невже історія з кораблями – завуальована спроба висловити територіальні претензії? Нагадаємо, торік у варшавському аеропорту імені Шопена повісили історичну мапу Польщі, до складу якої увійшли Західна Україна, Західна Білорусь і частина Литви (регіон навколо Вільно, сучасного Вільнюса, який до 1939 року був у складі Польщі). Після того, як скандальна карта потрапила у ЗМІ, її зняли. Інший випадок: польське міністерство внутрішніх справ оголосило обговорення нового дизайну польських паспортів. Серед зображень, що планували розмістити на документі: Остра Брама (Святі ворота) у Вільнюсі та львівський Цвинтар орлят. Така ініціатива викликала протести Литви та України, після чого польська влада відмовилася від ідеї розміщення згаданих зображень у паспортах. Відомий український публіцист та перекладач Андрій Павлишин каже, це не що інше, як політична гра правлячої у Польщі партії зі своїми виборцями. «Мета – підтримувати відповідний тонус своїх виборців, – каже Андрій Павлишин. – Активізувати націоналістичні, колоніальні настрої у суспільстві. У світі є багато гарних міст, які мали б бути зразком для Польщі, які пов’язані з історією країни. Не такою сумною...» «У Польщі вже є корабель, який називається «Львівські орлята», – веде далі пан Павлишин. – Це прямо пов’язано з націоналістично-шовіністичним міфом щодо східних околиць, поневоленням українців і польською окупацією. Але це вибір тієї політичної сили, яка править нині Польщею. І з тими сусідами нам доводиться і доведеться мати справу». «Це не перша спроба маніпулювати такими питаннями. Очевидно, певні політичні сили у Польщі у такий спосіб зондують ґрунт, відстежують, якою буде реакція на їхні заяви», – кажу. «Ці питання дуже складні, – пояснює публіцист. – Але я б не акцентував на цьому такої уваги. Є значно важливіші питання в українсько-польських відносинах, які стосуються, до прикладу, українських могил, українських меншин у Польщі. Або українських можливостей для здобуття освіти, політичного статусу і безпеки українців, які у Польщі працюють і на яких чиняться напади. А ігри навколо пам’яті... Шкода, що їх ведуть політики. Але зазвичай вони нікому не загрожують».",1516263037
https://wz.lviv.ua/news/363948-bohorodytsia-z-nemovliam-ziavylasia-na-zrizi-staroi-iabluni,Богородиця з Немовлям з’явилася на зрізі старої яблуні,"Дерево стало місцем паломництва. Біля храму святих Петра і Павла УПЦ КП у селищі Голобах Ковельського району Волині люди побачили Матінку Божу з Немовлям на руках. Діва тримала Сина на… зрізі старої яблуні. Образ був ніби обрамлений у фігурну раму, яку утворили краї кори дерева. Почали до нерукотворного образа йти люди... Цей храм розташований у колишньому панському маєтку магнатів Вільгів. У стінах, де колись була домова церква шляхтичів, нині молиться православна громада. Рік тому, на Василя, біля входу поставили фігуру Матінки Божої. Тоді люди стали свідками першого незвичного явища. - Одна прихожанка зробила у той день біля храму фото. І в кадрі, метрів за п’ятдесят від церкви, побачила свічення. Ніби між деревами на постаменті стояла Матінка Божа, – розповідає настоятель храму отець Андрій Сех. Парафіянка показала фото священику, але той вирішив цю інформацію не афішувати. Минуло півроку. Якось влітку доріжкою повз ті дерева йшла жителька Голобів Ольга Біліч. Погляд впав на місце зрізу гілляки старої яблуні. На ньому чітко виднілися святі обриси – Богородиця, що схилилася над маленьким Ісусиком. Розповіла свекрусі, секретарю селищної ради Ангеліні Біліч. А та – священику. - Тією дорогою кожен день до церкви ходжу, а не бачив. Почав приглядатися, й врешті образ мені відкрився, – щиро говорить і показує на той зріз. – Ось омофорчик світиться, ніжки Ісуса, а тут – більший омофор, очі і схилена голова Матері Божої. Чим далі відходиш, тим образ стає виразнішим. Перший молебень біля дерева відслужили наприкінці минулого року. Наступного дня отець Андрій як капелан від’їхав у зону АТО. Тоді двічі відчув, як Богородиця його врятувала від смерті. Вперше – коли волонтери заблукали біля Луганської ТЕС і мало не потрапили до рук сепаратистів. Вчасно відчув тривогу, скомандував зупинитися й перетелефонував бійцям зі сусіднього села. Ті мало не кричали у трубку: «За декілька метрів сєпари! Вертайтеся, а то буде знову на кого міняти». Якраз у той день проводили обмін полоненими. Вдруге від смерті врятувався вже за кілька днів. Коли за планом був візит на один пост, а священик попросив спочатку відвідати інший. Поки колядували хлопцям, надійшла сумна звістка: місце, де мали бути, – обстріляли, один боєць загинув… Після оприлюднення незвичної з’яви на дереві почали сходитися до того місця мешканці Голобів та навколишніх сіл. Хтось лише перехреститься, хтось складе у молитві долоні, хтось з вдячності за можливість бачити диво чіпляє на стовбур старої яблуні кольорові стрічки. Фото автора Волинська область",1516275039
https://wz.lviv.ua/news/363956-podorozhchannia-hazu-dlia-naselennia-ne-bude,Подорожчання газу для населення не буде,"Йдеться про приведення механізмів формування ціни на газ до законів функціонування газового ринку у ЄС. Про це розповів радник міністра енергетики та вугільної промисловості України Максим Білявський, передає Еспресо.TV. ""Позиція уряду незмінна. Подорожчання газу для населення не буде відбуватися. Зараз йдеться про покладання спеціальних обов'язків на Нафтогаз. Це процедура згідно якої встановлюються умови покриття вартості газу, який споживається незахищеними категоріями населення. Чому з'явився цей проект? Йдеться про приведення механізмів формування ціни на газ до законів функціонування газового ринку у ЄС"", - сказав Білявський. За його словами, секретаріат Енергетичного співтовариства ще в серпні звернувся до уряду зі своїм зауваженнями щодо процедури покладання спеціальних обов'язків. Тобто, про механізм формування ціни на газ для населення. Зауваження були опрацьовані Міненерговугіллям і в результаті виник проект постанови щодо процедури спеціальних обов'язків. Його було показано 15 січня. За розрахунками, ціна на газ має бути збільшена на 8,3%. Однак, згідно діючого законодавства, якщо ціна на газ не збільшується на 10%, то перегляду тарифу не відбувається.",1516255767
